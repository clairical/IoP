Toen DNA-onderzoek voor het eerst geïntroduceerd werd in het Brits rechtssysteem waren er drie problemen. Ten eerste was het belangrijk dat het onderzoek uitgevoerd werd op het deel van het DNA dat geen (bekende) functie heeft, waardoor er geen persoonlijke eigenschappen uit teruggeleid konden worden. Ten tweede was het belangrijk dat het proces van het verzamelen, vervoeren en analyseren van monsters zorgvuldig uitgevoerd werd, en dat verontreiniging van het monster vermeden werd. Het derde probleem is dat een monster niet enkel aan een individu getest moest worden, maar aan een populatie. Het is immers mogelijk dat bepaalde trekjes in iemands DNA vaker voorkomen in de bepaalde bevolkingsgroep[^1] waar die persoon uit komt; dus om met enige statistische zekerheid te kunnen zeggen dat een monster bij een individu past moet ook aangetoond worden dat dat monster niet ook bij de rest van de bevolking past. 

Recentelijk wordt dit echter weleens omgedraaid toegepast. In plaats van dat een monster getest wordt aan een individu wordt er op basis van data over bevolkingsgroepen gekeken uit welke bevolkingsgroep(en) de mysterieuze persoon achter een monster mogelijk zou kunnen komen. Een voorbeeld hiervan was de Britse *Night Stalker*, een crimineel waarvan ze op basis van DNA en statistieken ervan uit gingen dat zijn genen voor 82% uit sub-Sahara Afrika kwamen, ergo, dat hij zwart was.[^2] Ondanks het feit dat dit zwak onderbouwd was, de statistische populatie die gebruikt werd om het resultaat te verfijnen was een paar honderd Caribisch-Amerikaanse politieagenten, werden duizenden mannen in Londen onder druk opgeroepen om DNA te doneren. Uiteindelijk werd de dader gepakt op basis van beelden van een camera bij een pinautomaat.

Die bevolkingsgroepen komen niet uit de lucht vallen, en komen ook niet op een of andere manier uit zichzelf aan het licht in DNA. In plaats hiervan wordt er gewerkt op basis van sociale categorieën, zoals "wit" of "zwart", wordt daarna gekeken welke genetische markers vaker voorkomen bij iemand die "wit" is en welke vaker bij iemand die "zwart" is, waarna uiteindelijk die sociale categorie versterkt en onderbouwd wordt op basis van die opgestelde clusters aan markers. Niet enkel DNA onderzoek heeft deze zwakte. Haaronderzoek is zo goed als niet in staat om een individu te profileren, maar kan wel mensen in bepaalde categorieën plaatsen. Op dezelfde manier is iemands microbioom, dat vanwege haar constant veranderlijke staat onbruikbaar is om een individu te identificeren, enkel bruikbaar om aannames te kunnen maken over aspecten als gender en ras.

(Wat volgt zijn een soort korte introducties tot de andere artikelen in deze bloemlezing. Vandaar dat deze secties wel érg beknopt zijn.)

De databases met DNA zijn vaak ook problematisch; in de Britse database zijn minderheden oververtegenwoordigd, en in de Franse database is iedereen die ooit als verdachte is aangemerkt opgeslagen. Dit leidt tot, respectievelijk, over-policing en mogelijkheid tot misbruik.

DNA kan echter ook voor goede dingen gebruikt worden, zoals het herenigen van families en het identificeren van de doden.[^3] Hier staat echter het uit elkaar houden van families (wanneer die DNA-band niet bewezen kan worden) en het niet identificeren van de levenden tegenover.

Ondanks het feit dat DNA-onderzoek laat zien dat we zowel ieder een uniek individu zijn als onderdeel van de gehele mensheid blijft men het toch belangrijk vinden om (op z'n best semi-effectieve) categorieën aan te brengen in dit alles. Jammer weer!

[^1]: Dit kan natuurlijk op allerlei manieren worden opgevat, maar in dit geval draait het om "ras".

[^2]: Het feit dat zijn genen voor de rest voor 12% Indiaans en 6% Europeaans "waren" (en de Britse koloniale geschiedenis) zorgde ervoor dat ze er specifiek vanuit gingen dat hij een zwarte man was uit de Cariben. 

[^3]: Alhoewel dit identificeren je ook maar zo ver kan brengen. Meer dan een gokje is het niet, en daarna begint het getouwtrek tussen overheidsorganisaties (in het geval van overledenen op de VS-Mexico grens).
