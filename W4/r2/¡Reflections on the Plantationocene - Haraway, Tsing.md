Ondanks dat de term anthropoceen problematisch is, heeft ze nog steeds haar nut. Het is een term die ervoor zorgt dat mensen uit verschillende velden, natuurwetenschappers en humanisten, met elkaar kunnen communiceren, en het is een term met geschiedenis, en daarom is het beter om die term erbij te houden en te onderzoeken dan om hem compleet weg te gooien. Het probleem met dat eerste nut is echter de aanname die heerst dat een term als anthropoceen universeel toepasbaar is voor iedereen, zelfs al worden de resultaten van dat anthropoceen op sterk verschillende manieren gevoeld. Haraway stelt voor dat, in plaats van dat inheemse bevolkingen onze termen moeten leren iedereen de termen van alle anderen leert, om zo hopelijk tot een samenwerking te kunnen komen. Ook bij dat tweede nut heeft ze haar kanttekeningen: de term heeft inderdaad de potentie om haar geschiedenis bespreekbaar te maken, maar tegelijkertijd wordt hij nog heel vaak op haar originele manier gebruikt, wat de bijbehorende school aan denken (dat de mensheid in haar geheel schuldig is voor de klimaatverandering) versterkt. Het idee van het plantationocene dwingt de aandacht naar de meersoortige gedwongen arbeid dat voedselproductie en het idee van de plantage is. Een plantage haalt een immens aantal deelnemers van het speelveld[^3] en zorgt er voor dat sommige soorten kunnen woekeren[^4] en anderen worden verwijderd. Deze diep onnatuurlijke manier van leven kan enkel in stand gehouden worden via dwangarbeid van zowel mensen als planten; als er geen dwang was zou niemand er immers aan mee doen. Ook verstoort een plantage de snelheid van het genereren van nieuw leven[^1].
Daarnaast heeft een plantage een sterke connectie met het Europese koloniseren van de nieuwe wereld. Het versimpelen van de arbeid, ergo, het stoppen met het telen van meerdere gewassen op één boerderij (ofwel tegelijkertijd, ofwel in een vorm van wisselbouw), zorgde ervoor dat slaven zonder veel agriculturele kennis aan het werk gesteld konden worden.
Haraway stelt dat slavernij en de moderne loonarbeid op plantages niet aan elkaar gelijk gesteld kunnen worden, maar dat beide vormen van arbeid je kansen om iets anders te doen dan werk aanzienlijk verminderen (ze gebruikt hiervoor de term *degrees of freedom*). Zelfs kippenboeren worden tegenwoordig op deze manier gelimiteerd; vanwege wetgeving over het houden van dieren, en regels gebonden aan de gepatenteerde kippen en het gepatenteerde kippenvoer moeten enorme hoeveelheden geld geïnvesteerd worden, wat leidt tot aanzienlijke schulden, waardoor de boer er "vast" aan zit. Dit is een reductie van de kans op wat Marx *vital labor* noemt.[^2] Deze overeenkomstigheid is geen toeval: de ideeën omtrent loonarbeid, zoals discipline en vervreemding, vinden hun oorsprong op de plantage.[^5]


[^1]: Het gaat hier om het feit dat de cycli van het ontstaan van nieuwe generaties, of het nou om mensen, planten, micro-organismen, etc. gaat, door de plantage wordt verstoord. Ze (Haraway) gaat niet in op hoe, maar het lijkt me dat de voorgenoemde factoren (monocultuur, dwangarbeid) hier een rol in spelen.

[^2]: Maar wat dat is, geen idee.

[^3]: Hierbij kun je ook denken aan dat de oorspronkelijke bewoners worden vervangen door arbeidsmigranten.

[^4]: Niet enkel gewilde soorten kunnen woekeren: plantages zijn namelijk ook een enorme voedselbron voor schadelijke insecten en ziektes, die dankzij de globalisatie ook snel kunnen ontwikkelen en hybridiseren. Dit heeft niet alleen negatieve effecten voor de opbrengsten van de plantages, maar ook voor de kleine boerenbedrijven die nog over zijn.

[^5]: Hierop volgt een redelijk lange sectie over dat de mens niet een unieke status heeft en enkel een mede-aardbewoner is, samen met de beesten en de bomen en de stenen en de zeeën. Dat gevoel is al mijn eigen, maar voor het geval dat dit nieuwe kennis voor jou is: lees vooral het segment van pagina twaalf tot het einde (veertien als je de telling van de PDF volgt).
